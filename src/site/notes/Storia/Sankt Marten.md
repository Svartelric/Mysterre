---
{"dg-publish":true,"permalink":"/storia/sankt-marten/"}
---

Marten di Savaria fu un soldato e ufficiale dell'esercito dell'[[Autocrazia di Thyatis\|Autocrazia]] nato in Strigonia attorno al 320 d.T., poi uno dei principali profeti dell'Unico Dio.

**Biografia**
 Non è noto quando di preciso si convertì ad [[Religioni/Ecclesia\|Ecclesia]], ma fu probabilmente dopo il 343 d.T., quando l'esercito Thyatiano invase la costa della penisola Iconiana. La religione dell'Unico Dio si stava già diffondendo da almeno un secolo nel [[Potentato\|Potentato]], che stava disperatamente tentando di estirparla. 

Marten, come molti altri soldati Thyatiani, entrò in contatto con le fasce popolari più basse perseguitate dai Satrapi del Potentato, in quanto la politica dell'Autocrazia era quella di reclutare sul campo truppe fresche per le loro campagne di conquista. 

Alla fine dell'invasione, conclusasi con la pace di Nikaia ed un ritorno allo statu quo precedente, Marten rifiutò gli onori che gli spettavano in quanto comandante dell'unico battaglione ad aver catturato le insegne del Satrapo di cui aveva sconfitto le truppe. 

Con questo gesto Marten voleva protestare contro gli ambasciatori thyatiani, i quali avevano ritirato gli articoli del trattato di pace che avrebbero garantito libertà di culto ai fedeli dell'Unico Dio, cedendo così alle minacce del Potentato di abbandonare le trattative.

I cronachisti dell'Autocrazia non riportano altre informazioni riguardo a Marten. Quel che è certo è che Marten abbandonò Thyatis ed iniziò una serie di peregrinazioni al fine di diffondere la sua nuova religione. La corrispondenza di Marten con la strega [[Storia/Sevora\|Sevora]] è l'unica fonte a lui contemporanea che descrive i suoi viaggi, in particolare quelli ad [[Averoigne\|Averoigne]], dove ha diffuso il culto dell'Unico Dio. 

**Il miracolo di Marten**
 Un episodio della vita di Marten è particolarmente conosciuto grazie ai diari di Sevora. Stando al racconto, Marten si trovava in viaggio a cavallo con Sevora, l'Elementalista del Vento, sulla strada che attraversa la foresta tra Vyones e Ximes. 

Pare che Sevora stesse amichevolmente deridendo il fervore religioso di Marten, cosa alla quale il soldato era abituato. "La mia fede è come questo mantello consacrato al mio Dio, mi protegge e mi conforta, e niente può scalfirlo." disse Marten. 
"Cosa può fare questo tuo Dio, contro la magia degli elementi, o delle Potenze eterne? Sicuramente un incantesimo potrebbe scalfire il tuo mantello, e un portento degli Immortali incrinare la tua fede." ribatté Sevora. 

"È un Dio che non traffica in chiassosi, eclatanti trucchetti. Si occupa di una merce ben più preziosa." rispose Marten. 
"Ne parli come se fosse un mercante." commentò Sevora. 
Prima che potessero continuare la conversazione, i due compagni di viaggio giunsero ad un albero caduto sulla strada, sul quale sedeva un viandante solitario. L'uomo si alzò ed intimò loro di consegnargli denaro e armi. "Non abbiamo molto denaro, e solo io porto un'arma" disse Marten "Certamente non vorrai lasciarci indifesi e senza un soldo, qui in mezzo alla foresta."

L'uomo fece un fischio, e numerosi complici emersero dal fitto degli alberi. Marten sfoderò la spada e Sevora invocò i suoi incantesimi. Il Vento magico della strega gettò a terra alcuni dei nemici, ma Marten era nettamente soverchiato dai briganti. Uno dei nemici lo aggirò ed afferrò il suo mantello, tirandolo verso di sé, con il pugnale puntato alla schiena di Marten. Sevora lanciò un incantesimo verso il brigante, e nello stesso momento Marten intonò una preghiera. 

Il mantello di Marten si strappò a metà, e questi cadde in avanti. Un lampo di luce accecante avvolse la scena, e Sevora perse conoscenza. Quando si riebbe, era in sella al proprio cavallo, in viaggio con Marten verso Ximes. "Cos'è accaduto?" chiese perplessa. "Una contrattazione vantaggiosa per tutti." disse Marten con un sorriso beffardo. 
"E i briganti?" insistette lei. 
"Li ho liberati, dopo aver impartito loro una lezione."

Sevora notò allora che Marten si era avvolto nel suo mantello, che era integro come prima dell'incontro coi briganti. Nei suoi diari annotò che Marten non fece più cenno all'episodio, e lei non gli fece altre domande. 

**Il reliquiario di Sankt Marten** 
Il presunto mantello miracoloso del santo è conservato ad [[Achendorf\|Achendorf]], nel santuario fatto costruire da re [[Storia/Konrad I\|Konrad I]]. È trattato come una reliquia taumaturgica dai fedeli di [[Religioni/Ecclesia\|Ecclesia]], al punto da essere diventato meta di pellegrinaggio. 